<p>
    <strong></strong>
</p>
<p>
    <strong>Pogoji uporabe</strong>
</p>
<p>
    Aplikacijo #OstaniZdrav sta pripravila Nacionalni inštitut za javno zdravje (NIJZ) in Ministrstvo za javno upravo (MJU), pri čemer NIJZ skrbi za vsebinski del aplikacije, MJU pa za tehničnega. Oba sta tako skupna upravljavca podatkov, ki se obdelujejo v okviru aplikacije #OstaniZdrav.
    <br>
    <br>
    V primeru vprašanj glede aplikacije in njenega delovanja pokličite na brezplačno številko 080 1787 ali nam pišite na ekc@gov.si.
    <br>
    <br>
    Pozorno preberite te pogoje uporabe. Ti pogoji uporabe so podlaga za uporabo aplikacije in njene prihodnje različice (popravki, posodobitve in nadgradnje), ki sta jih MJU in NIJZ že oziroma še bosta dala na voljo.
    <br>
    <br>
    Ločena izjava o varstvu podatkov (glejte https://www.gov.si/ostanizdrav) je sestavni del teh pogojev uporabe. Pozorno preberite tudi Obvestilo o varstvu podatkov.
    <br>
    <br>
    Aplikacija je za vse naprave iOS na voljo v trgovini Apple App Store in v trgovini Google Play za vse naprave Android. MJU in NIJZ sta odgovorna izključno za vsebino in vzdrževanje aplikacije #OstaniZdrav.
    <br>
    <br>
    Z namestitvijo in uporabo aplikacije podate soglasje k tem pogojem uporabe. Če se ne strinjate s temi pogoji, vam aplikacije ni treba namestiti ali uporabljati (oziroma jo boste morali odstraniti), ne boste pa mogli uporabljati povezanih storitev ali sistemov. To pa ne vpliva na kakršne koli pravice glede odprtokodnih licenc, povezanih z izvorno kodo aplikacije.
    <br>
    <br>
    Če napravo, na kateri je nameščena aplikacija, ponudite v uporabo tretji osebi in ta uporabi aplikacijo, ste vi še vedno odgovorni za upoštevanje teh pogojev uporabe.
    <br>
    <br>
    Aplikacija je namenjena osebam, ki prebivajo v Republiki Sloveniji in so stare najmanj 16 let.
</p>
<h2>
    1. KATERE FUNKCIONALNOSTI IMA APLIKACIJA?
</h2>
<p>
    Namen aplikacije #OstaniZdrav je prekiniti verige prenosa okužb s SARS-CoV-2 v zgodnji fazi. Ljudi želimo hitro obvestiti o stikih, ki so jih imeli z okuženimi posamezniki, in morebitni izpostavljenosti virusu. Na podlagi informacij se bodo ljudje lahko izogibali nenujnim stikom z drugimi, še posebej tistim s povečanim tveganjem, kot so starejši in kronični bolniki, in tako omejili širjenje okužbe s SARS-CoV-2.
    <br>
    <br>
    Ključne funkcionalnosti aplikacije so opisane spodaj. Podrobnosti so navedene samo za obveščanje in ne pomenijo pravno zavezujočih specifikacij ali kakršnega koli dogovora o razpoložljivosti nekaterih funkcij. Preberite tudi informacije in pogoje v 9. poglavju.
</p>
<h3>
    a. Aplikacija v ozadju
</h3>
<p>
    Aplikacija deluje v ozadju (tj. ko aplikacije ne uporabljate dejavno), da lahko samodejno izračuna vaše tveganje. Če aplikaciji ne dovolite delovanja v ozadju v operacijskem sistemu svojega pametnega telefona, aplikacija ne bo delovala pravilno.
    <br>
    <br>
    Aplikacija #OstaniZdrav enkrat dnevno sestavi seznam naključnih oddajnih kod uporabnikov, pri katerih je bila potrjena okužba in so želeli obvestiti druge uporabnike aplikacije o tem, da obstaja tveganje za okužbo. Aplikacija preračuna te naključne oddajne kode ter jih nato primerja z naključnimi dnevnimi ključi, ki so shranjeni v dnevniku izpostavljenosti na vašem pametnem telefonu. Če funkcionalnost beleženja izpostavljenosti na vašem pametnem telefonu zazna ujemanje, posreduje podatke (datum, trajanje, jakost signala) aplikaciji, ne pa tudi naključnih dnevnih ključev zadevnega stika.
    <br>
    <br>
    Podatek o oceni tveganja za okužbo se hrani samo v aplikaciji in se ne posreduje drugim prejemnikom (vključno z NIJZ, MJU, Apple, Google in drugimi osebami).
    <br>
    <br>
    Aplikacija lahko prepozna in registrira stike z drugimi osebami, samo če je enako nameščena tudi na napravi, ki jo ima pri sebi druga oseba in če ta oseba izpolnjuje vse pogoje za uporabo aplikacije (glejte 6. poglavje spodaj). Aplikacija sama po sebi ne more zaznati, ali je imel uporabnik stike z drugimi ljudmi.
</p>
<h3>b. Obvestilo o izpostavljenosti okužbi s SARS-CoV-2</h3>
<p>
    Če ste bili z osebo, pri kateri je bila potrjena okužba s SARS-CoV-2, v stiku, ki predstavlja večje tveganje,  boste o tem prejeli obvestilo. Obvestilo bo vsebovalo priporočila NIJZ.
</p>
<h3>
    c. Pozitivni rezultat testiranja
</h3>
<p>
    Če je bila pri vas potrjena okužba s SARS-CoV-2, lahko z aplikacijo prostovoljno objavite svoje naključne dnevne ključe, zabeležene v aplikaciji v zadnjih 14 dneh. Drugi uporabniki aplikacije bodo lahko (v primeru večjega  tveganja) nato prejeli obvestilo o tveganju za okužbo.
</p>
<h3>
    d. Tehnične specifikacije aplikacije
</h3>
<p>
    Podrobnosti o tehničnih funkcijah aplikacije ter sistemih so na voljo na:
    <br>
    https://github.com/si-covid-19/ostanizdrav-android
    <br>
    Te tehnične specifikacije so podane samo za obveščanje in niso del pogojev uporabe. Ne pomenijo pravno zavezujočega dogovora o kakovosti ali specifikacijah aplikacije.
</p>
<h3>
    e. Dodatne informacije
</h3>
<p>
    Dodatne informacije o aplikaciji so na voljo na https://www.gov.si/ostanizdrav.
    <br>
    <br>
    Dodatne informacije o pandemiji SARS-CoV-2 so na voljo na https://www.gov.si/teme/koronavirus-sars-cov-2/.
    <br>
    <br>
    Te zgoraj navedene informacije so podane samo za obveščanje in niso del pogojev uporabe.
</p>
<h2>
    2. KAJ POMENI MAJHNO ALI VEČJE TVEGANJE?
</h2>
<p>
    Za izračun uporabnikovega tveganja za okužbo aplikacija uporabi posredovane ključe potrjenih primerov okužb. Upošteva dejavnike, kot so dnevi, ki so minili od izpostavljenosti, trajanje izpostavljenosti, bližina potrjenega primera glede na slabljenje signala bluetooth in dodeljen parameter tveganja za okužbo. Aplikacija nato sporoči, ali je »tveganje majhno« ali »večje«. Gre samo za okvirno oceno, ki temelji na zbranih podatkih. <strong>Aplikacija ne more sporočiti, ali ste dejansko okuženi s SARS-CoV-2.</strong> Čeprav je »tveganje majhno«, ste lahko vseeno okuženi, in ni nujno, da ste okuženi, če ste bili razvrščeni v kategorijo s »povečanim tveganjem«.
    <br>
    <br>
    <strong>Obstajajo številni drugi dejavniki, ki lahko vplivajo na vaše osebno tveganje za okužbo. Aplikacija ne upošteva teh dejavnikov.</strong> Ti dejavniki vključujejo vaše osebne okoliščine, zunanje okoliščine izpostavljenosti potrjenemu primeru, vaše vedenje in kakršen koli stik z osebo, ki ni registrirana v aplikaciji. Glejte 4. poglavje.
</p>
<h2>
    3. KAJ NAJ STORIM, ČE SEM BIL IZPOSTAVLJEN POTRJENEMU PRIMERU?
</h2>
<p>
    Če vas aplikacija opozori, da ste bili izpostavljeni potrjenemu primeru, boste ob tem prejeli tudi informacije o tem, kako ravnati. Ta navodila niso pravno zavezujoča, toda NIJZ priporoča, da jih upoštevate. Zgoraj navedena priporočila ne vplivajo na nobene veljavne pravne ali pogodbene obveznosti oziroma uradne zahteve o tem, kaj storiti ob izpostavljenosti okuženemu. Take obveznosti ali zahteve je treba še vedno upoštevati.
    <br>
    <br>
    <strong>Aplikacije ni mogoče uporabljati za pridobitev zdravniške diagnoze.</strong>
    <br>
    <br>
    <strong>Če ste prejeli obvestilo, to ne pomeni, da ste okuženi s SARS-CoV-2.</strong> Pomeni samo, da ste bili v zadnjih 14 dneh v stiku z osebo, pri kateri je bila okužba s SARS-CoV-2 potrjena, in da obstaja možnost, da ste okuženi. Razvrstitev tveganja v »majhno« ali »večje« temelji izključno na podatkih, ki so na voljo, in ne kaže na to, ali ste dejansko okuženi ali ne.
    <br>
    <br>
    <strong>Obvestilo o izpostavljenosti morda ni točno.</strong> Vaša naprava lahko na primer zabeleži izpostavljenost v času, ko niste v njeni bližini ali ko napravo uporablja nekdo drug. Zaradi obstoječih omejitev stikov/merjenja bližine lahko pride do napačnega beleženja stikov (glejte 7. poglavje).
</p>
<h2>
    4. APLIKACIJA VAS NE VARUJE PRED OKUŽBO
</h2>
<p>
    Namen aplikacije je prekiniti verige prenosa okužb.
    <br>
    <strong>Aplikacija vas ne varuje pred okužbo s SARS-CoV-2.</strong>
    <br>
    <strong>Aplikacija ne bo zmanjšala vašega osebnega tveganja za okužbo.</strong>
    <br>
    <strong>Še vedno se lahko okužite s SARS-CoV-2, saj vas aplikacija mogoče ne bo obvestila o izpostavljenosti osebi, ki vas je morda okužila, saj:</strong>
</p>
<ul>
    <li>
        Aplikacija ne beleži vseh vaših stikov z drugimi ljudmi, saj drugi morda ne uporabljajo aplikacije, ter ker pametnega telefona nimate vedno pri sebi ali aplikacije nimate stalno aktivirane. Obstajajo tudi nekatere omejitve glede stikov/merjenja razdalje  (glejte 7. poglavje).
    </li>
    <li>
        Aplikacija vas obvesti samo o morebitni izpostavljenosti osebam, pri katerih je bila potrjena okužba s SARS-CoV-2. Aplikacija mora zabeležiti vaš stik s potrjenim primerom in okuženi posameznik mora v aplikaciji aktivirati opozorilno funkcijo. Aktivacija opozorilne funkcije je prostovoljna in vsi uporabniki, pri katerih je bila potrjena okužba, tega morda ne storijo.
    </li>
</ul>
<p>
    Aplikacijo uporabljajte skladno z drugimi ustreznimi previdnostnimi ukrepi in uradnimi zahtevami.
    <br>
    <br>
    Zanesljive informacije o pandemiji SARS-CoV-2 in previdnostnih ukrepih, ki jih je treba upoštevati, so na:
    <br>
    https://www.gov.si/teme/koronavirus-sars-cov-2/
    <br>
    https://www.nijz.si/sl/koronavirus-2019-ncov
    <br>
    <br>
    Zgoraj navedene informacije so podane samo za obveščanje in niso del pogojev uporabe.
    <br>
    <br>
    Vedno upoštevajte spodaj navedena priporočila, tudi takrat ko uporabljate aplikacijo:
</p>
<ul>
    <li>
        Vzdržujte ustrezno medosebno razdaljo (najmanj 1,5 m).
    </li>
    <li>
        Redno si umivajte ali razkužujte roke.
    </li>
    <li>
        V vseh zaprtih prostorih, kadar ni mogoče vzdrževati priporočene medosebne razdalje, nosite masko.
    </li>
    <li>
        Ne dotikajte se oči, nosu in ust z neumitimi ali nerazkuženimi rokami.
    </li>
    <li>
        Redno zračite prostore.
    </li>
    <li>
        Upoštevajte pravilno higieno kašlja (preden zakašljamo/kihnemo, si pokrijemo usta in nos s papirnatim robčkom ali zakašljamo/kihnemo v zgornji del rokava). Papirnat robček po vsaki uporabi odvržemo med odpadke in si nato umijemo roke z milom ter vodo.
    </li>
    <li>
        V primeru bolezenskih znakov in simptomov ostanite doma in se po telefonu posvetujte s svojim izbranim zdravnikom.
    </li>
</ul>
<p>
    Tako boste sebe in druge najbolje zavarovali pred okužbo s SARS-CoV-2.
</p>
<h2>
    5. OPOZORILNA FUNKCIONALNOST
</h2>
<p>
    Z aplikacijo lahko ljudi, s katerimi ste bili v stiku, opozorite na to, da je bila pri vas potrjena okužba s SARS-CoV-2. <strong>Opozorilno funkcijo lahko aktivirate samo, če je bila pri vas potrjena okužba s strani pristojnih institucij.</strong>
    <br>
    <br>
    Po prejetju informacije o okužbi s SARS-CoV-2, vas bo kontaktirala epidemiološka služba, ki vam bo preko telefona sporočila potrditveno kodo, katero boste lahko vnesli v aplikacijo in tako anonimno obvestili vaše bližnje stike o večjem tveganju za okužbo.
    <br>
    Če sumite, da ste okuženi s SARS-CoV-2 in še niste prejeli potrditve, upoštevajte splošna priporočila NIJZ.
</p>
<h3>
    a. Uporaba opozorilne funkcije brez tehtnega razloga
</h3>
<p>
    <strong>Opozorilne funkcije ne smete aktivirati brez tehtnega razloga, saj ima lahko tako ravnanje resne posledice.</strong> Odgovarjate lahko za škodo, povzročeno okuženim posameznikom.
</p>
<h2>
    6. TEHNIČNE ZAHTEVE
</h2>
<p>
    Za uporabo aplikacije morajo biti izpolnjene spodaj navedene tehnične zahteve:
</p>
<h3>
    a. Potrebujete internetno povezavo
</h3>
<p>
    Določene funkcije aplikacije temeljijo na centralnih storitvah in sistemih, zagotovljenih za delovanje aplikacije #OstaniZdrav. Te funkcije so na voljo samo, če ima vaša naprava internetno povezavo, npr. prek LTE ali WiFi, kar omogoča dostop do aplikacije #OstaniZdrav. Nekatere funkcije aplikacije ne bodo na voljo brez internetne povezave. Enako velja, če je naprava izklopljena ali v letalskem načinu.
</p>
<h3>
    b. Aplikacija se mora izvajati in mora biti aktivirana
</h3>
<p>
    Aplikacija mora teči (v ospredju ali ozadju) na napravi in mora biti aktivirana. Če aplikacije ne zaženete oziroma jo deaktivirate ali odstranite, ne beleži stikov z drugimi osebami in ne ustvarja naključnih oddajnih kod, ki bi se hranile na drugih napravah. Če napravo ponovno zaženete (npr. po izklopu, ko se je izpraznila baterija ali po posodobitvi operacijskega sistema), je treba aplikacijo ponovno zagnati.
</p>
<h3>
    c. Nastavitve na vaši napravi
</h3>
<p>
    Na napravi boste morali aktivirati funkcije Bluetooth (BLE) in aplikaciji dovoliti dostop do njih.
    <br>
    Priporočamo, da na napravi aktivirate spodaj navedene funkcije in dovolite aplikaciji dostop do njih, čeprav lahko osnovne funkcije aplikacije uporabljate tudi brez njih:
</p>
<ul>
    <li>
        Obvestila
    </li>
</ul>
<p>
    Preverite nastavitve na svoji napravi in poglejte, ali so te funkcije aktivirane in aplikacija lahko dostopa do njih.
    <br>
    <br>
    Podrobnejša navodila o nastavitvah aplikacije za iOS in Android so na voljo na https://www.gov.si/ostanizdrav. Ta navodila so podana samo za obveščanje in niso del pogojev uporabe.
</p>
<h3>
    d. Poskrbite, da uporabljate zadnjo različico aplikacije
</h3>
<p>
    MJU in NIJZ bosta občasno objavila posodobitve za aplikacijo. Te posodobitve namestite takoj, ko je mogoče, in poskrbite, da vedno uporabljate najnovejšo različico aplikacije. Zaradi uporabe starejših različic pride lahko do tehničnih težav ali motenj.
    <br>
    <br>
    Aplikacija uporablja funkcije, ki jih izrecno izvaja Apple na iOS-u in Google na Androidu (»Obvestilo o izpostavljenosti«) in so na voljo samo v različici iOS 13.5 ali več ter Android 6.0 ali več. Aplikacija ne deluje na starejših različicah teh operacijskih sistemov.
</p>
<h2>
    7. OMEJITVE APLIKACIJE
</h2>
<p>
    Aplikacija je oblikovana tako, da vam pomaga ugotoviti tveganje za okužbo na podlagi stika z osebo, pri kateri je bila potrjena okužba s SARS-CoV-2. Ne pozabite, da ima aplikacija nekatere omejitve.
    <br>
    Ena od teh je, da aplikacija prejema naključne oddajne kode z drugih naprav samo v določenih intervalih, čeprav sama nenehno pošilja naključne oddajne kode. Časovni intervali za prejemanje podatkov so trenutno do pet minut narazen in so zelo kratki. Vse te funkcije temeljijo na osnovni funkcionalnosti obveščanja o izpostavljenosti družb Apple in Google, ki jih lahko družbi kadar koli spremenita.
    <br>
    <br>
    Za merjenje bližine se uporablja slabljenje signala bluetooth. Manjše slabljenje signala pomeni, da je druga naprava blizu. Večje slabljenje signala pa pomeni, da je naprava bolj oddaljena (tj. več kot dva metra) ali pa je med obema napravama nekaj, kar blokira signal. Gre lahko za steno ali torbo, v kateri je naprava. Signal lahko blokirajo tudi ljudje ali živali.
</p>
<h2>
    8. PRAVICE UPORABNIKOV
</h2>
<h3>
    a. Osnovna pravica uporabnikov
</h3>
<p>
    Podeljena vam je omejena, neprenosljiva in preklicna licenca za uporabo aplikacije za vaše osebne in nekomercialne namene.
    <br>
    Licenca za različico iOS vključuje uporabo na kateri koli napravi Apple, katere lastnik ste in jo uporabljate, pri tem je treba upoštevati veljavne pogoje trgovine App Store. Do aplikacije lahko dostopate in jo uporabljate tudi prek drugih računov Apple, ki so povezani z vašim računom Apple prek storitve Family Sharing.
    <br>
    Za svoje potrebe lahko naredite varnostne kopije aplikacije. V povezavi z aplikacijo nimate nobenih drugih pravic.
</p>
<h3>
    b. Lastništvo aplikacije
</h3>
<p>
    Aplikacijo sta pripravila Nacionalni inštitut za javno zdrave in Ministrstvo za javno upravo, pri čemer NIJZ skrbi za vsebinski del aplikacije, MJU pa za tehničnega. Oba sta tako skupna upravljavca podatkov, ki se obdelujejo v okviru aplikacije #OstaniZdrav.
</p>
<h3>
    c. Opombe o izdajanju odprtokodnih licenc
</h3>
<p>
    Informacije o uporabi sestavnih delov drugih proizvajalcev, ki so v aplikaciji, in veljavne določbe o podeljevanju licenc je mogoče najti v opombah o izdajanju odprtokodnih licenc v aplikaciji.
    <br>
    <br>
    Izvorna koda aplikacije je objavljena pod licenčnimi pogoji »Apache 2.0 Licence« in jo je mogoče prenesti z naslova:  https://github.com/si-covid-19/ostanizdrav-android Licenčni pogoji za »Apache 2.0 Licence« so na voljo na https://www.apache.org/licenses/LICENSE-2.0.
    <br>
    <br>
    Pravice, dodeljene v 8. poglavju, ne vplivajo na določbe za izdajanje licenc, ki veljajo za izvorno kodo aplikacije in sestavne dele drugih proizvajalcev, uporabljene v aplikaciji.
</p>
<h3>
    d. Ni dovoljeno
</h3>
<p>
    Aplikacije ne smete prirejati in spreminjati.
    <br>
    <br>
    Aplikacije ali vmesnikov za delovanje aplikacije #OstaniZdrav ne smete uporabljati za namene, ki niso skladni s temi pogoji uporabe. Aplikacije #OstaniZdrav ne smete uporabljati za namene, ki niso predvideni za uporabo aplikacije na vaši napravi. Do funkcionalnosti aplikacije #OstaniZdrav lahko dostopate samo preko aplikacije.
</p>
<h2>
    9. POMEMBNE INFORMACIJE O RAZPOLOŽLJIVOSTI IN SPREMEMBAH
</h2>
<h3>
    a. Odškodnina glede posebnih funkcij ni mogoča
</h3>
<p>
    Aplikacija vam je na voljo v obliki, kot sta jo izdala MJU in NIJZ. MJU in NIJZ iz naslova uspešnega delovanja aplikacije #OstaniZdrav ne prevzemata nobenih odgovornosti in z vami ne sklepata nobenega dogovora o posebnih značilnostih ali lastnostih. Na podlagi uporabe aplikacije #OstaniZdrav niste upravičeni do nobene odškodnine. MJU in NIJZ lahko aplikacijo kadar koli spremenita, prekineta njeno delovanje in odstranita funkcionalnosti deloma ali v celoti ali aplikacijo #OstaniZdrav spremenita. Če bodo aplikaciji dodane nove funkcionalnosti, boste o spremembah obveščeni.
</p>
<h3>
    b. Razpoložljivost ni zajamčena
</h3>
<p>
    MJU in NIJZ lahko kadar koli omejita ali začasno ustavita delovanje aplikacije #OstaniZdrav. Glede stalne razpoložljivosti aplikacije ali katerih koli povezanih storitev in sistemov  v povezavi s posameznimi funkcionalnostmi ali s sistemom kot celoto, niste upravičeni do nobene odškodnine.
    <br>
    MJU in NIJZ ne zagotavljata razpoložljivosti ali delovanja aplikacije #OstaniZdrav. Aplikacija #OstaniZdrav je lahko začasno nedostopna zaradi vzdrževanja ali okvare. V nekaterih primerih lahko to traja dlje časa. V teh obdobjih je lahko delovanje aplikacije omejeno ali pa je aplikacija tudi popolnoma nedosegljiva.
</p>
<h3>
    c. Spremembe teh pogojev uporabe
</h3>
<p>
    MJU in NIJZ si pridržujeta pravico do spremembe teh pogojev uporabe. Ko boste zagnali aplikacijo, boste morali te spremembe potrditi. Če se s spremembami ne boste strinjali, aplikacije #OstaniZdrav ne boste mogli več uporabljati in jo boste morali odstraniti s svoje naprave.
</p>
<h3>
    d. Ocena tveganja
</h3>
<p>
    NIJZ si pridržuje pravico, da kadar koli spremeni parametre za ugotavljanje ocene tveganja ob upoštevanju najnovejših izsledkov raziskav glede prenašanja in širjenja virusa. NIJZ lahko določi te parametre po lastni oceni.
</p>
<h2>
    10. BREZ JAMSTVA
</h2>
<p>
    MJU in NIJZ določata funkcionalnosti in obliko aplikacije #OstaniZdrav. MJU in NIJZ z vami ne sklepata nobenega dogovora o posebnih značilnostih ali lastnostih. Prav tako nimate pravice do vključevanja posebnih funkcionalnosti v aplikacijo ali njihovega posebnega oblikovanja. Aplikacija je na voljo, kot je bila objavljena v trgovinah Apple App Store in Google Play.
    <br>
    Pri posredovanju aplikacije #OstaniZdrav uporabljata MJU in NIJZ razumno mero skrbnosti. Glede aplikacije #OstaniZdrav MJU in NIJZ ne dajeta drugih obljub ali zagotovil in, še posebej, ne zagotavljata, da:
</p>
<ul>
    <li>
        boste lahko aplikacijo #OstaniZdrav uporabljali brez prekinitev oziroma da ne bo prišlo do okvar;
    </li>
    <li>
        aplikacija #OstaniZdrav ne bodo predmet izgub, korupcije, napadov, virusov, poseganja, vdorov ali drugih vprašanj, povezanih z varnostjo.
    </li>
</ul>
<p>
    Za varnost podatkov na svoji napravi in v sistemih, povezanih z njo, ste odgovorni sami, vključno z varnostjo podatkov v vseh drugih aplikacijah, nameščenih na vaši napravi.
</p>
<h2>
    11. POSEBNI POGOJI ZA RAZLIČICO APLIKACIJE iOS
</h2>
<p>
    Če prenesete aplikacijo iz trgovine Apple App Store in jo uporabljate z operacijskim sistemom iOS, veljajo spodaj navedeni pogoji.
</p>
<h3>
    a. Vzdrževanje in podpora
</h3>
<p>
    Kot eden izmed izdajateljev aplikacije nosi MJU izključno odgovornost za vzdrževanje aplikacije in podporne storitve skladno s temi pogoji uporabe. Družba Apple ne prevzema nobene odgovornosti glede vzdrževanja aplikacije ali podpornih storitev.
</p>
<h3>
    b. Družba Apple ne odgovarja za prekinitve storitev
</h3>
<p>
    O prekinitvah storitev, ki vplivajo na aplikacijo, lahko obvestite družbo Apple. V zakonsko dopustnem obsegu družba Apple ne odgovarja za prekinitve storitev.
</p>
<h3>
    c. Odgovornost za izdelek
</h3>
<p>
    Družba Apple ni odgovorna za zahtevke, povezane z aplikacijo ali njeno uporabo in posedovanjem, ki jih predložite vi ali tretje osebe. To vključuje:
</p>
<ul>
    <li>
        zahtevke v povezavi z odgovornostjo za izdelek;
    </li>
    <li>
        zahtevke, ker aplikacija ne izpolnjuje zakonskih ali regulativnih zahtev, in
    </li>
    <li>
        zahtevke na podlagi varstva potrošnikov in podatkov ali drugih zakonov, vključno z zahtevki, povezanimi z uporabo aplikacij HealthKit in HomeKit.
    </li>
</ul>
<h3>
    d. Kršitev pravic intelektualne lastnine tretjih oseb
</h3>
<p>
    Če tretje osebe uveljavljajo zahtevke zaradi kršitve pravic intelektualne lastnine v povezavi z aplikacijo, posedovanjem ali njeno uporabo, družba Apple ni odgovorna za preiskovanje, zagovor, reševanje ali izpolnitev teh zahtevkov zaradi kršitve pravic intelektualne lastnine.
</p>
<h3>
    e. Prepoved trgovanja in sankcije ZDA
</h3>
<p>
    Ob priznavanju teh pogojev uporabe, potrjujete, da:
</p>
<ul>
    <li>
        niste v državi, za katero je vlada Združenih držav Amerike izdala prepoved trgovanja oziroma jo vlada Združenih držav Amerike šteje za državo, ki podpira terorizem, in
    </li>
    <li>
        niste na seznamu oseb, ki jim je vlada Združenih držav Amerike prepovedala ali omejila vstop v državo.
    </li>
</ul>
<h3>
    f. Pravice družbe Apple kot upravičene tretje osebe
</h3>
<p>
    Na podlagi teh pogojev uporabe priznate in potrdite, da je družba Apple upravičena tretja oseba in da lahko te pogoje uporabe uveljavlja zoper vas. Pogodbeni stranki si pridržujeta pravico do spremembe ali prenehanja teh pogojev uporabe, vključno s pravicami družbe Apple. Za to ni potrebno soglasje družbe Apple.
</p>
<h2>
    12. KONČNE DOLOČBE
</h2>
<h3>
    a. Pravilna uporaba aplikacije/onemogočanje uporabnikov ob zlorabi
</h3>
<p>
    Aplikacijo #OstaniZdrav lahko uporabljate samo skladno z njihovo predvideno uporabo.
</p>
<h3>
    b. Storitve tretjih oseb
</h3>
<p>
    Če v povezavi z dostopom do aplikacije uporabljate storitve tretje osebe, vključno s telekomunikacijskimi storitvami za podatkovno povezavo, ste odgovorni za kritje povezanih stroškov in upoštevanje ustreznih pogojev.
</p>
<h3>
    c. Veljavna zakonodaja
</h3>
<p>
    Te pogoje uporabe ureja zakonodaja Republike Slovenije. Uporaba Konvencije Združenih narodov o pogodbah o mednarodni prodaji blaga je izključena. To ne vpliva na zakonske določbe o omejevanju izbire prava in na uporabo obveznih določb, tudi tistih v državi, kjer prebivate kot potrošnik.
</p>
<h3>
    d. Neodvisnost določb
</h3>
<p>
    Če je oziroma postane kateri koli od pogojev uporabe pravno neveljaven, to ne vpliva na preostale določbe. Neveljavne določbe zamenjajo veljavne zakonske določbe. Če bi to pomenilo nerazumno stisko za eno od strank, pogoji uporabe prenehajo veljati v celoti.
</p>
<p>
    * * *
</p>